---
title: Fabrizio Bregoli – Notizie da Patmos
image: INVERSO.png
created_at: 2020-10-09 14:15:11.000000000 Z
author: Inverso
layout: post
category: INVERSO
tags: INVERSO
original_link: https://poesiainverso.com/2020/10/09/fabrizio-bregoli-notizie-da-patmos/
---

<a href='https://poesiainverso.com/2020/10/09/fabrizio-bregoli-notizie-da-patmos/' target='_blank'>Leggi il post sul sito della rivista</a>
<p><em>A cura di</em> <strong>Alessio Vailati</strong></p>



<p class="has-text-align-center">*</p>



<p></p>



<p>La parola per chi scrive è strumento essenziale, il mezzo creativo con cui raccontare, descrivere, divertire, approfondire. È uno strumento soltanto apparentemente facile forse perché rappresenta il codice di comunicazione più comune, quello con cui quotidianamente ci si esprime. E questa apparente facilità nasconde la vera e propria insidia: la possibilità del travisamento, addirittura dell’incomprensione. La parola per il poeta è qualcosa di più: è una sorta di talismano, di passe-partout, di formula magica con cui tentare di aprire nuovi scenari, di lacerare il velo dell’apparenza e andare oltre. Il poeta spinge la parola oltre ogni suo limite. </p>



<p>In “Notizie da Patmos” di Fabrizio Bregoli, la parola cerca costantemente un appiglio razionale, oscilla fra l’idea di sprofondare, fino a perdersi, negli abissi dell’esistenza, nei golfi d’ombra della conoscenza e di riaffiorare, di dare ordine al caos attraverso le certezze della scienza e della matematica. Eppure sempre si avverte una carenza, un vuoto da colmare. È questa la traccia attraverso cui Bregoli si muove. Lo fa percorrendo un binario che si schiude su due piani o livelli, la cui sintesi è chiaramente ed espressamente indicata nella prosa di apertura (p.11), una vera e propria introduzione: &#8220;<em>Ho sempre avuto il tarlo delle scienze esatte</em>&#8220;, si legge e poi come a sottolineare l’inadeguatezza di queste ultime ecco emergere qualcosa di più completo: l’algebra. Analogamente la poesia.</p>



<p><br>&#8220;<em>L’algebra nasce per ampliare l’orizzonte dell’aritmetica</em>&#8221; e dopo ancora &#8220;<em>l’algebra assolve a questa funzione correttiva, a integrare una mancanza fra mondi isolati, divisi</em>&#8220;. Non c’è possibilità di equivoco: il presupposto è quello della mancanza per perdita originaria, per separazione alla radice e la conseguenza è il tentativo di riavvicinare i lembi lacerati. Di chiudere una ferita. Di trovare la formula (poetica, algebrica) che possa ricomporre e cicatrizzare. E il libro si apre sotto la solenne formula &#8220;<em>Nel nome del padre</em>&#8220;, la sezione che di fatto ci mette nel vivo della raccolta poetica, ponendo subito all’attenzione del lettore la figura che rappresenta il fulcro del discorso: il padre. Ed è una figura contrastata, una presenza negata che perciò crea una tensione irrisolvibile e irrisolta, la medesima che percorre il midollo del titolo del libro e che ci dice &#8211; come ben argomenta Piero Marelli nella prefazione &#8211; del &#8220;compagno di strada in attesa di un annuncio, un miracolo, una rivelazione&#8221;. </p>



<p>Se il padre è radice personale e individuale, altra radice viene implicitamente evocata nei nomi dei padri della fisica dei <em>quanti</em>, nominati nella sezione &#8220;Digressione quantistica&#8221;: si tratta di quella radice o matrice o legge universale da cui origina la realtà stessa. Ecco, dunque, il secondo livello &#8211; a cui si accennava in precedenza &#8211; attraverso il quale si snoda il concetto di separazione, privazione o mancanza: l’inaccessibilità alla conoscenza delle ragioni esistenziali. A ben vedere la scelta della meccanica quantistica, per un cultore delle scienze esatte, è rivelatorio: quando passiamo all’esame delle particelle subatomiche le regole tradizionali della fisica non valgono più. La scienza da esatta diviene calcolo probabilistico. La ricerca, spinta oltre i limiti più noti, è quella che un giorno portò Einstein a porsi un freno e a ritenere certe conclusioni quasi inaccettabili. </p>



<p>A fargli infine esclamare che &#8220;Dio non gioca a dadi con l’universo&#8221;. Il senso di incompletezza e di mancanza, seguiti dal tentativo di ricomposizione dell’intero è la frequenza costante con la quale vibra il sistema circolatorio di Notizie da Patmos, in ogni sua sezione e con un alternarsi di prosa poetica e di poesia. Il confronto fra la parola e i silenzi, fra il pieno e il vuoto, il tutto e il nulla si fa serrato, non concede tregua e sembra non trovare una fine (un fine?) né rivelare la via di uscita.</p>



<p>Tutto questo viene reso da Bregoli attraverso una scrittura densa, diretta e impreziosita da termini scientifici, con un tono discorsivo che si fa spesso drammatico o nostalgico o semplicemente rassegnato ma che non esclude a priori l’impiego dell’ironia in alcune situazioni. Pur avendo come orizzonte una riflessione così articolata, il ricorso a immagini legate alla terra, alla natura e la citazione di poesie, film, canzoni contribuiscono alla costruzione di una poetica concreta, fatta anche di carne e sangue, di tempo e di spazio, una cartografia con coordinate precise. Ecco allora che la parola quasi si identifica con lo sguardo, capace di accomodarsi secondo le distanze, di stringersi o dilatarsi per abbracciare in sé tutto quello che corre fra i due estremi dell’attimo e dell’eterno.</p>



<p>Un&#8217;ultima non meno importante annotazione: non bisogna dimenticare che Patmos è un&#8217;isola, concetto che allude all&#8217;isolamento e alla solitudine; ma è anche l&#8217;isola dell&#8217;esilio di S. Giovanni l&#8217;Evangelista, quindi dello strappo imposto e doloroso, nonché il luogo in cui il Santo, secondo la leggenda, scrisse il Libro della Rivelazione meglio conosciuta come il libro dell&#8217;Apocalisse. E così il cerchio si chiude.</p>



<p class="has-text-align-center">*</p>



<h5><strong>Heisenberg</strong></h5>



<p>L’imbroglio è sempre la luce, quel suo<br>scalfire i corpi, sbozzarli dal nero<br>ordinarne regole, spazi.<br>Travolgerli nel loro buio esatto<br>con la sua lama buona,<br>obbligare i volti a intridersi.<br>Illuderli che siano conoscibili<br>a misura di un noi inesplorato,<br>fingere emendabile la frattura<br>l’indeterminazione sanata.</p>



<p>*</p>



<h5><strong>ISTRUZIONI ALCHEMICHE PER IL COMPOSTAGGIO</strong></h5>



<p>Raccogliere e impilare sfalci d’erba,<br>gusci di noci, fondi di caffè<br>filtri del tè, ossa, altre immondizie buone.<br>Rivoltare due o tre volte l’anno, piano<br>per riattivare il ciclo del silenzio.<br>Di quando in quando innaffiare, aggiungere<br>qualche altra scoria, emersa da uno specchio<br>dimenticato. Pressare a dovere<br>come a reprimere un singhiozzo buio,<br>un ricordo di frodo.<br>Poi maturare a fondo, concedere<br>varco al tempo, alla sua lama gentile.</p>



<p><br>Talvolta – dopo un terremoto d’anni –<br>vi affiora una poesia.</p>



<p>*</p>



<p><strong>SEMPRE E SOLO UN&#8217;IPOTESI</strong></p>



<p>Sempre e solo un’ipotesi, un respingere<br>laterale, come fosse un intruso<br>a porgere la mano, osare spazio.<br>Esige questo, uno scendere a patti,<br>la sua sintassi opaca, risoluta.<br>Basta poco, quella macchia sghemba<br>che s’arremba alla pelle, come un fiordo<br>buio appeso alle labbra. O un affiorare<br>lento, come da una matrice antica,<br>di un conto che non torna,<br>un ammutinamento delle cellule.<br>Perché in sostanza siamo quest’estrudersi<br>del corpo, ambire a senso, direzione<br>a una misura che si compie.<br>Ardire un passo in più, un verso oltre.</p>



<p>*</p>



<p><strong>GEOGRAFIA DI CONFINE</strong></p>



<p>Avevi la passione dei confini<br>tracciare fronti di demarcazione,<br>la loro geografia compiuta. Solida.<br>Per questo t’affidavi alle cartine<br>quella certezza di valichi e passi,<br>ciò che serve a dare ordine alle vite,<br>fosse anche un limbo nel deserto, un muro<br>una zona demilitarizzata.</p>



<p></p>



<p>A noi non è servito confinarci<br>ciascuno in un cordone sanitario<br>perché c’è sempre una metà che manca,<br>l’amore che rimane impronunciato.<br>C’è bastato credere<br>franca una terra di nessuno, noi<br>intatti territori d’oltremare,<br>colonie di un’uguale solitudine.</p>