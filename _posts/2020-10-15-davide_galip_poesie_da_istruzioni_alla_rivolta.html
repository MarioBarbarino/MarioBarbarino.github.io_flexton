---
title: Davide Galipò – Poesie da “Istruzioni alla rivolta”
image: INVERSO.png
created_at: 2020-10-15 15:37:28.000000000 Z
author: Inverso
layout: post
category: INVERSO
tags: INVERSO
original_link: https://poesiainverso.com/2020/10/15/davide-galipo-poesie-da-istruzioni-alla-rivolta/
---

<a href='https://poesiainverso.com/2020/10/15/davide-galipo-poesie-da-istruzioni-alla-rivolta/' target='_blank'>Leggi il post sul sito della rivista</a>
<p class="has-text-align-right">Alzate lo sguardo, dunque:<br>si aprano le porte, si aprano le danze.</p>



<p><strong>UN’ALTRA FORMA, LA STESSA ONDA </strong></p>



<p><em>Stanotte i fuochi parlano chiaro: </em><br><em>non c’è orizzonte possibile oltre le stelle. </em></p>



<p>Il problema non siamo noi <br>né la nostra maniera d’amare <br>ma il modo abominevole di vivere<br>di piccolezze e frivolezze, <br>pezzetti di stomaco ricuciti a <br>dovere su giacche sdrucite, <br>pantaloni scuri all’orlo, <br>pozzanghere di vomito <br>e arcobaleni dipinti <br>che sembrano insegne, <br>in questo vento che soffiando sferza  <br>il principio della voce, <br>in questo mondo sì artefatto  <br>da non permettere, persino <br>nulla di vero <br>profondo <br>umano. </p>



<p>Ora mi adopererò a dovere <br>per narrarvi un altro sogno: </p>



<p>fiumi in piena <br>di gente che ragiona, <br>cervello che respira,  <br>eclissi di sole in nuce. </p>



<p>Ho visto occhi più profondi <br>di certi inaccessibili abissi  <br>– ne ho visti altri più duri e chiusi <br>di certe imposte detestabili. </p>



<p>Qualcosa rimane nel fluire del <br>pensiero: resta ancorato sulla sponda <br>delle nostre ramificate esistenze, dalla <br>decomposizione all’imprevedibile</p>



<p>Come noi, risalgono il fiume <br>per arrivare a morte certa, <br>eppure non cambiano rotta i <br>salmoni: </p>



<p>i loro corpi riemergono nella <br>mattanza, non si oppongono al loro <br>destino, non scelgono alcuna salvezza, <br>vanno controcorrente perché si deve.</p>



<p>*</p>



<p><strong>SOLO I POETI </strong></p>



<p>Ciò che intendo e vedo, oh miei coetanei, è <br>che non c’è verso, invero, di farci apparire <br>più che cinici speronatori d’assalto: l’afflato <br>duplice, che incarna il vuoto, l’alito saturo <br>di alcolemiche essenze: eppure è sopito il <br>sentimento d’un coccodrillo, sedato il suo <br>amore per i figli dei figli, divorati  – ogni <br>tanto, poi, piange – e noi con lui. </p>



<p>La natura si sveglia: come si fa a <br>godere con la consapevolezza della <br>morte? Ci si stringe forte. Ci si agguanta <br>al cancello. Si supera tutto. <br>Si allenta il freno. Così, rifioriti, <br>stirarsi come petali – gli steli  <br>rigonfi di liquore e la corolla  <br>densa d’un cuore gramo;  <br>io ti spogliavo, tu mi dicevi:  <br>“Solo i poeti, solo i poeti sono”.</p>



<p>*</p>



<p><strong>RIVELAZIONE</strong></p>



<p><br>Un fiore nero nasce dalla bocca di un<br>cadavere, squisito requisito di conflitti antichi e <br>cenere; ha labbra ricucite e terra nei polmoni: <br>inermi i nostri termini, di fronte questa morte.</p>



<p><br>Ma nuove voci e luci hanno spiccato il volo: <br><em>Adesso tocca a voi! </em>– il vento sembra urlare, <br>mentre il madido pensiero cresce, <br>inarrestabile, puntando dalle nuvole a vette <br>ancor più alte.</p>



<p><br>Rischiara la città il tuono <br>dall’oscuro: ABOLIAMO IL <br>PUBBLICO!<br>ABOLIAMO L’ARTE!</p>



<p><br>Già sento il flusso dirompente di nuove <br>forme e galassie sconosciute venire alla luce, <br>rapite dal suono dell’araldico richiamo, che <br>come ritmo avanza – sempre più vicino.</p>



<p><br>Lingue serpeggianti in cerca <br>dell’ago tracciano la trama del <br>riluttante velo, ma giovani ardori <br>taglieranno il filo<br>e i corpi, discinti, si uniranno in seno.</p>



<p><br>Crollando i palazzi e alzandosi le folle, si <br>formeranno cumuli di teste per aria, non <br>più palloni aero-statici gonfi d’ovvio, ma <br>carichi macigni pronti a ribaltarsi.</p>



<p><br>L’accadimento balzerà alle cronache come <br>picco più alto d’un attacco epilettico, <br>“baluginante, incontrollabile esplosione <br>dovuta” – diranno – “a commozione <br>generale”.</p>



<p><br>Ma ciò che avrete appreso potrete raccontarlo, <br>in attesa della prossima, gelante rivelazione.</p>



<p><br>Alzate lo sguardo, dunque:<br>si aprano le porte, si aprano le danze.</p>