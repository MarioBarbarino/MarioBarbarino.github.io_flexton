---
title: L’ospite e altri racconti (Estratto)
image: SPORE.png
created_at: 2020-10-09 09:30:00.000000000 Z
author: Spore
layout: post
category: SPORE
tags: SPORE
original_link: https://sporerivista.wordpress.com/2020/10/09/lospite-e-altri-racconti-estratto/
---

<a href='https://sporerivista.wordpress.com/2020/10/09/lospite-e-altri-racconti-estratto/' target='_blank'>Leggi il post sul sito della rivista</a>
<p class="has-text-color" style="color:#2aa67d;">Estratto da<a href="https://www.safaraeditore.com/catalogo/sample-product/ospite-amparo-davila/" target="_blank" rel="noreferrer noopener"> L&#8217;ospite e altri racconti</a> di Amparo Dávila (Safarà Editore, 2020).</p>



<hr class="wp-block-separator is-style-wide" />



<span id="more-951"></span>



<p class="has-text-align-center has-medium-font-size"><strong>Alta cucina</strong></p>



<p>Quando sento la pioggia battere sulle finestre mi esplodono di nuovo in testa le loro grida. Quelle grida che mi si incollavano alla pelle come ventose. Salivano di tono man mano che il tegame si scaldava e l’acqua cominciava a bollire. Rivedo anche i loro occhi, piccole perle nere che cuocendosi uscivano dalle orbite. <br>Nascevano in tempo di pioggia, negli orti. Nascoste tra le foglie, aggrappate agli steli o nell’erba umida. Da lì le raccoglievano per venderle, e a caro prezzo. Di solito tre per cinque centavos e, quando ce n’erano in abbondanza, quindici centavos la dozzina. <br>A casa mia ne compravamo ogni settimana l’equivalente di due pesos, perché erano il piatto che non poteva mai mancare la domenica, e capitava di mangiarle anche più spesso se c’erano ospiti. Con quella specialità la mia famiglia ossequiava gli invitati più cari o distinti. «Non ne troverete di migliori da nessun’altra parte» diceva sempre mia madre, piena di orgoglio, quando qualcuno lodava il piatto. Ricordo la tetra cucina e il tegame in cui le mettevano a cuocere, ideato e modellato da un vecchio cuoco francese; il cucchiaio di legno annerito dall’usura e la cuoca, grassa, spietata, implacabile di fronte al dolore. Quelle grida deva-<br>stanti non la commuovevano, continuava ad attizzare il fuoco, a soffiare sulle braci come se nulla fosse. Dalla mia stanza in soffitta le sentivo strillare. Pioveva sempre. Le loro grida arrivavano mischiate al rumore della pioggia. Non morivano subito. La loro agonia si prolungava interminabilmente.<br>Passavo tutto quel tempo chiuso in camera mia con il cuscino sopra la testa, eppure le sentivo anche così. Quando mi svegliavo, a mezzanotte, riuscivo ancora sentirle. Non ho mai capito se fossero ancora vive, o se le loro grida mi rimanessero dentro, in testa, nelle orecchie, fuori e dentro,<br>martellanti, squarciandomi. <br>A volte vedevo centinaia di piccoli occhi attaccati al vetro gocciolante delle finestre. Centinaia di occhi rotondi e neri. Occhi brillanti, umidi di pianto, che imploravano misericordia. Ma in quella casa non c’era misericordia. Nessuno si commuoveva di fronte a quella crudeltà. I loro occhi e le loro grida mi seguivano, e mi seguono ancora, dappertutto.<br>A volte mi mandavano a comprarle; io tornavo sempre a mani vuote, assicurando di non averne trovate. Un giorno cominciarono a sospettare di me e non mi affidarono più quella commissione. Ci andava direttamente la cuoca. Tornava con il secchio pieno, io la guardavo con il disprezzo che si può riservare al più crudele dei boia, lei arricciava il naso schiacciato e sbuffava, sdegnosa.<br>La preparazione era molto complicata e prendeva parecchio tempo. Prima andavano sistemate in una cassetta con della terra e si dava loro una strana erba che mangiavano, apparentemente con molto  piacere, e che serviva da purgante. Passavano così un’intera giornata. Il giorno dopo andavano lavate con attenzione, per non danneggiarle, asciugate e poi riposte nel tegame pieno di acqua fredda, erbe aromatiche e spezie, aceto e sale.<br>Quando l’acqua cominciava a scaldarsi loro prendevano a strillare, a strillare, a strillare… Strillavano a volte come bimbi appena nati, come topi schiacciati, come pipistrelli, come gatti strangolati, come donne isteriche…</p>



<p>Quella sera, l’ultima che trascorsi a casa mia, il banchetto fu lungo e gustoso.</p>



<hr class="wp-block-separator is-style-wide" />



<p class="has-text-color" style="color:#2aa67d;">Amparo Dávila è nata in Messico nel 1928 ed è scomparsa il 18 aprile 2020. Ha pubblicato numerose raccolte di racconti ed è stata insignita della Medalla Bellas Artes nel 2015 e del premio Xavier Villaurrutia nel 1977. Negli ultimi anni un rinnovato interesse verso le sue opere l’ha consacrata come una delle più grandi maestre messicane del racconto.<br><br>Immagine: Aleksandra Waliszewska</p>