---
title: Guida romantica a posti perduti | Da ragazzi andavamo al mare a mezzogiorno
image: 11.JPG
created_at: 2020-10-07 21:45:11.000000000 Z
author: In fuga dalla bocciofila
layout: post
category: IN FUGA DALLA BOCCIOFILA
tags: IN FUGA DALLA BOCCIOFILA
original_link: http://www.infugadallabocciofila.it/guida-romantica-a-posti-perduti/
---

<a href='http://www.infugadallabocciofila.it/guida-romantica-a-posti-perduti/' target='_blank'>Leggi il post sul sito della rivista</a>
<p style="text-align: justify;">Da ragazzi andavamo al mare a mezzogiorno. Saltavamo sulle macchine roventi, in cinque, a volte in sei, tutti appiccicati, tutti incastrati, le gambe strette e sudate che si incollavano ai sedili, con le magliette sdrucite e la pelle che si mischiava ai tessuti.<br />
Non ci importava di nulla. <span id="more-6406"></span>Due spiccioli in tasca per il caffè e le sigarette, occhiali da sole presi da una bancarella, un asciugamano. Nient’altro. (Poi sarebbero comparsi i cellulari, ma alle prime scorribande nessuno ne aveva uno. Ci davamo appuntamento ai parcheggi, agli angoli delle strade, alle fontane, a volte aspettavamo ore, incerti se quell&#8217;amico sarebbe arrivato oppure no. Starà ancora dormendo? Sarà già sceso in spiaggia? Aspettiamo altri cinque minuti). I finestrini abbassati, il vento che ci deformava la faccia, la radio altissima e le voci spezzate. Oppure il silenzio e gli occhi socchiusi, mentre i piedi scivolavano nelle ciabatte infradito scollate, i capelli fluttuavano nell&#8217;abitacolo. Il mare a mezzogiorno è per gli impavidi.</p>
<p style="text-align: justify;">Ci sono luoghi in cui ritorniamo. Reali oppure immaginari, sono luoghi dove abbiamo provato qualcosa o perso qualcuno, dove ci siamo sentiti felici o disperati o amati, dove pensavamo di aver fatto qualcosa o di avere ancora tutta la vita per realizzarla. Sono luoghi che restano assopiti nella memoria, si nascondono sotto le cose di tutti i giorni e all&#8217;improvviso si destano per ricordarci chi eravamo a vent&#8217;anni e chi pensavamo di diventare. La mente va a rifugiarsi lì di tanto in tanto, quasi inconsapevolmente, si siede in un angolo e osserva: annota i dettagli, ravviva i colori, apre le finestre per far entrare aria fresca. È un’immagine sempre nitida, nonostante siano trascorsi trenta o quarant&#8217;anni. È il luogo in cui ritorniamo, in cui ci sentiamo noi stessi, in cui urliamo o sussurriamo o ci scateniamo sulle note di quella canzone, è il luogo in cui ci rannicchiamo, esausti, per addormentarci.</p>
<p style="text-align: justify;">Da ragazzi andavamo al mare a mezzogiorno perché eravamo di fuoco. Niente ombrelloni, niente creme solari, nessuna accortezza per la fase digestiva. Una bottiglia d’acqua per quindici persone.<br />
Ci piazzavamo sulla riva incuranti dei bagnanti, un tetris calcolato di teli da spiaggia, incroci di sguardi, intimità e parole non dette. (Stasera che facciamo? C’è quel locale a San Nicola, le ragazze entrano gratis, mettiamoci in lista, c’è anche la consumazione omaggio, poi dividiamo).<br />
Un tuffo in acqua per rinfrescarci, una passeggiata lontano dagli altri per confidare un sogno o un segreto o un peccato, una lotta improvvisata per sfiorarsi e sentirsi più vicini. Il mare a mezzogiorno è per i visionari.</p>
<p style="text-align: justify;">Ci sono luoghi perduti, a volte sommersi o nascosti, spesso dimenticati. Possono essere sepolti sotto la vegetazione, ne scorgiamo un muro, una porta, un infisso. Sono luoghi dove il tempo si è fermato, dove la vita trattiene il respiro. Eppure, qualcuno, proprio lì, si è sentito felice o disperato o amato.<br />
Dove sono finite quelle emozioni? Sono ancora qui? Sommerse, nascoste, spesso dimenticate.<br />
Ci sono luoghi in cui ritorniamo per sentirci ancora vivi.<br />
Ci sono luoghi in cui ritorniamo per morire.</p>