---
title: Nostalgia della decomposizione
image: SPORE.png
created_at: 2020-10-12 12:00:00.000000000 Z
author: Spore
layout: post
category: SPORE
tags: SPORE
original_link: https://sporerivista.wordpress.com/2020/10/12/nostalgia-della-decomposizione/
---

<a href='https://sporerivista.wordpress.com/2020/10/12/nostalgia-della-decomposizione/' target='_blank'>Leggi il post sul sito della rivista</a>
<p class="has-text-color" style="color:#2aa67d;">di Andrea Derizio.</p>



<hr class="wp-block-separator is-style-wide" />



<span id="more-888"></span>



<p>Come corridoi di un buio labirinto, i rami dei tigli si aggrovigliavano contro il cielo bianco. Sotto gli stivaletti frusciava il manto di foglie del passaggio pedonale di viale Milite Ignoto; a sinistra palazzi dall’intonaco scortecciato che, nonostante fossero stati costruiti non più di trent’anni prima, avevano la parvenza ma non la solennità delle rovine; a destra, vasti campi con zone di erba alta anche mezzo metro che si alternavano senza ordine ad altre dove non si scorgeva che il marrone del fango.<br>Anselmo non sapeva da quanto tempo non tornasse in Alessandria, né da quanto non passeggiasse nel quartiere in cui era cresciuto. E di certo non era un caso: perché se fosse vissuto ancora lì, la depressione e l’ansia di cui soffriva lo avrebbero annientato. Non tanto per la bruttezza del paesaggio, che comunque nessuno avrebbe potuto negare, ma per il velo che sembrava avvolgere i tigli, la strada, le case, i campi in un invisibile quanto palpabile sudario di decomposizione. Come se ciò che si trovasse dietro marcisse a una velocità doppia o addirittura tripla rispetto alla norma del processo comune a tutte le cose del mondo. Eppure di quel sudario non si accorgeva quando, una ventina di anni fa, correva lungo il viale per giocare a nascondino con Manuele, il suo amichetto delle elementari, con cui era andato d’accordo fin dal primo giorno di scuola per un’affinità di tipo perlopiù caratteriale: entrambi schivi, educati, sensibili. Come al solito Anselmo non era riuscito a mantenere i rapporti e, per quel che ne sapeva, Manuele ora poteva anche essere un mucchietto di ossa. Riguardo al sudario, forse Anselmo da piccolo se ne accorgeva, sì, ma mentre si celava dietro i tronchi scabri o lo schienale sfondato delle panchine o il chiosco in abbandono dell’edicola, ricercato da Manuele, lasciava che le impressioni proliferassero in sordina come incrostamenti di muffa. Forse gli stessi che adesso minavano gli equilibri del suo cervello.<br><br>I filari dei tigli si allungavano all’orizzonte fino a perdersi in una nebbia cinerina. I rami si biforcavano, si triforcavano, si avviluppavano in garbugli sempre più fitti che formavano una sorta di tettoia naturale. Con quei balconcini che pencolavano sull’asfalto, la teoria di palazzi pareva un corteo di ammalati. Ma ad attirare l’attenzione di Anselmo fu una macchia scura che spiccava in mezzo ai campi. Attraversò il viale deserto senza nemmeno controllare che sopraggiungessero automobili. Valicò il cordolo del marciapiede e si inoltrò nel limo. Gli stivaletti affondavano in uno stanco gorgoglio. Da quel punto, con la visuale ostruita dai fusti di erba, la macchia si mostrava essere nient’altro che un capanno. Che lui ricordasse non ce n’erano mai stati da quelle parti, ma era comunque trascorsa un’eternità dalla sua ultima visita. Anselmo sprofondava fino alle caviglie, dovette affrettare l’andatura. Giunto alla zona di erba alta si fece largo tra i fusti, che si dimostrarono più affilati e umidi di quanto il loro aspetto non lasciasse presumere. Sui palmi delle mani rimasero lievi escoriazioni, goccioline oleose.<br>Il capanno doveva essere di proprietà di contadini, al massimo di cacciatori. Le assi che ne scandivano la struttura erano così nere e sbilenche e irrancidite che gli ci volle qualche istante per constatare che fossero di legno e non di qualche altro materiale organico. Concrezioni di muschi e licheni ne macchiavano la superficie come zacchere di muco, disegnando sulla facciata un paio di occhi deformi. La tettoia curva gli ricordava il dorso del coleottero necroforo, che aveva visto in un’immagine su Internet. Dalle fessure tra le assi filtravano, nonostante l’assenza di vento, zaffate di fradiciume che lo obbligarono a inghiottire i conati che risalivano la trachea. Stava per fare dietrofront e tornarsene sul viale quando, dall’interno del capanno, riecheggiò il suono smorzato di quella che sembrava una voce.<br>Fece aderire il padiglione auricolare al legno nocchieruto. Era davvero una voce. Ma non riusciva a capire cosa dicesse. Il tono era quello di un bambino dispettoso, o di un vecchierello matto. Se Anselmo se ne fosse andato, il dubbio di aver lasciato lì qualcuno che aveva bisogno di lui lo avrebbe smangiato fino alla fine dei suoi giorni. Ma forse, a spronarlo, era più la curiosità che non quei generici sensi di colpa. Introdusse le dita nella fenditura tra il battente e lo stipite e spalancò la porticina. Quella gemette come se non venisse scoperchiata da tempo immemore. Anselmo gettò uno sguardo all’interno, ma fu aggredito da un nugolo di mosche. Alcune si infilarono nelle narici, nelle orecchie, in bocca, mentre altre tentarono di introdursi sotto le palpebre. Dopo una trentina di secondi la nube si defilò, sparendo nei fusti di erba, mentre lui sputò parecchie volte per togliersi il gustaccio di carcame.<br>«Intanto non mi trovi»: queste le parole che risuonavano nell’oscurità come una tetra melopea. Forse era solo suggestione, ma il timbro di quella voce non gli suonava estraneo. Estrasse dalla tasca dei pantaloni il cellulare, lo impostò in modalità torcia ed entrò. Da fuori non avrebbe detto che quel capanno raggricciato ospitasse un corridoio tanto profondo. Il soffitto era basso, le pareti strette, gibbute; il percorso serpeggiava in svolte improvvise, si inerpicava, scendeva, si biforcava, si triforcava svelando gallerie ancora più fosche. Anselmo non sapeva se fosse o no sottoterra, ma l’umidore da catacomba lo faceva propendere per un sì. Più di una volta credette di camminare lungo un tratto in cui era appena passato. Se non fosse stato per quella nenia impertinente, non avrebbe saputo che direzione imboccare. «Intanto non mi trovi». Per un istante fremette di trionfo alla sensazione di aver intuito a chi appartenesse la voce, ma intanto che cercava di definirla, l’intuizione si nascose in un angolo della mente, si rattrappì e si foderò di un pacciame peloso, divenendo irriconoscibile. Quando la punta dello stivaletto incontrava una scabrosità, invece di incepparsi continuava il movimento e la sbriciolava senza attrito, come se il terreno fosse talmente putrido da non reggere la minima pressione. Si pinzava le narici tra pollice e indice: se avesse annusato gli olezzi che ammorbavano l’aria, non avrebbe fatto altro che rimettere. «Intanto non mi trovi». Per quanto fosse un’idea stravagante, Anselmo cominciava a credere di andare per le ambagi di interminabili rami cavi. In particolare, i rami di un tiglio. Aveva appena finito di formulare questo pensiero che il suolo si sfaldò sotto gli stivaletti. Fluttuò nell’aria per un tempo che non poteva quantificare perché era come se tutto si fosse arrestato in una luttuosa immobilità. La voce smise di intonare la litania e Anselmo fu avvolto da un silenzio così cupo che forava i timpani.</p>



<p>Cadde su qualcosa di morbido. Il cellulare gli sgusciò di mano e venne inghiottito da un cumulo di esseri che, illuminati dagli ultimi bagliori della torcia, si rivelarono grasse larve biancastre. Cercò di recuperarlo immergendo il braccio fino alla spalla nel lubrico stagno, ma onde di quegli esserini si arrampicarono sul collo, sulle guance, sui capelli, dimenandosi come se intendessero scavarsi un passaggio. Allora Anselmo si alzò e cercò di scrollarne via il più possibile, ma molti gli rimanevano addosso. Le tenebre dilagavano in ogni direzione. Temendo di precipitare un’altra volta, si muoveva con goffi passi, le braccia protese. Le larve che maciullava con gli stivaletti emettevano untuosi scricchiolii. Non imbattendosi in ostacoli, credette di essersi spostato dai rami al tronco. Continuò a vagare per quella specie di grotta fino a quando le unghie non grattarono contro una concrezione lanuginosa, che gli imbrattò i polpastrelli. Tenendo a bada il disgusto scavò fino a rinvenire uno strato di parete meno cedevole ma vizzo, simile a corteccia guasta. Tirò fuori il braccio dalla gruma e proseguì parallelo a essa, strascinandoci contro le dita così da avere un punto di riferimento. Talvolta Anselmo udiva un gemito gutturale che gli faceva ghiacciare le scapole, prontamente seguito da un risolino. Un lezzo di carogna gli invase le narici, gli discese nei polmoni, gli otturò gli alveoli. Faticava a respirare. Una patina di sanie gli immobilizzava la lingua. E se si tastava il mento, le guance, la fronte, tastava sì le larve, ma soprattutto la stessa muffa accosto a cui procedeva. In un attacco di tosse scaracchiò sangue; il ginocchio urtò qualcosa di freddo; le mani, in cerca di un sostegno, si addentrarono in una cavità che spandeva un odore immondo. Nel brulicare di larve, Anselmo afferrò un osso piatto e oblungo.<br>«E invece mi hai trovato» disse la voce dello schivo, educato, sensibile Manuele.</p>



<hr class="wp-block-separator is-style-wide" />



<p class="has-text-color" style="color:#2aa67d;">Andrea Derizio (Alessandria, 1993) ha studiato Filosofia a Torino e Lettere all’Università del Piemonte Orientale. Vive a Milano con la ragazza e un gatto nero. Nonostante gli anni di psicoterapia persistono in lui depressione, disturbo d’ansia generalizzato, ipocondria e diverse tipologie di disturbo ossessivo-compulsivo.<br>Poe, Kafka e Ligotti sono gli autori che sente più affini a sé. Altri autori importanti per lui sono E.T.A. Hoffmann, Schopenhauer, Baudelaire, Lovecraft, Buzzati, Cioran, Cortázar, Manganelli, King e Bolaño.<br><br>Immagine: <a href="https://www.instagram.com/inthislight_/" target="_blank" rel="noreferrer noopener">Nunzia Tralli</a>.</p>
			<div id="atatags-26942-5f844f214ab42"></div>
			
			<script>
				__ATA.cmd.push(function() {
					__ATA.initDynamicSlot({
						id: 'atatags-26942-5f844f214ab42',
						location: 120,
						formFactor: '001',
						label: {
							text: 'Annunci',
						},
						creative: {
							reportAd: {
								text: 'Segnala questo annuncio',
							},
							privacySettings: {
								text: 'Impostazioni sulla privacy',
							}
						}
					});
				});
			</script>